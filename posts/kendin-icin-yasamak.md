---
title: 'Kendin İçin Yaşamak'
desc: 'Bağlama çalarken aklıma yalnız öleceğimin gelmesi ve bunu kabullenme sürecim.'
date: '1 Nisan 2022'
tags:
  - Hayat
---

Neden bağlama çaldığımı kendime sormaya başladığımda işlerin bu duruma geleceğini tahmin etmiyordum. Başkalarını eğlendirmek için mi çalıyordum yoksa kendimi eğlendirmek için mi?

Bağlamayı her elime aldığımda başkaları beni izliyormuş gibi tavır aldığımı, hatta türküleri bile başkaları nasıl bulur kaygısıyla seçtiğimi fark ettiğimde bu durumdan inanılmaz rahatsız olmuştum. Gitara nazaran az çalınan ve bilmeyenler tarafından daha çok ilgi gösterilen bir çalgı olduğundan mı bilmem, bağlamayı elime her aldığımda bu kültürü tanıtma ve yayma cemiyeti başkanı gibi hissetmekten hoşlanmıyordum. Peki bu olay sadece bağlama ile mi sınırlıydı? Sanmıyorum.

En son hangi filmi tek oturuşta bitirebildim bilmiyorum. Lise zamanımda, "herkes bir şey biliyor ki izliyor, bunda güzel bir şeyler olmalı" kafasında izlediğimden olsa gerek, bir şeyleri tek oturuşta bitirebilmek benim için daha kolaydı. Filmi sevmesem bile bu konuda daha sabırlı davranabiliyordum. O gözümde büyüttüğüm "herkes"in benden başkası olmadığını fark ettiğimde bir şeyler değişmeye başlamalıydı.


