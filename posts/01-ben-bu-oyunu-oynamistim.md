---
title: 'Ben bu oyunu oynamıştım'
desc: 'Dolayısıyla neler olacağını biliyorum.'
date: '1 Nisan 2022'
tags:
  - Oyun 
---

Küçükken oynadığım MMO oyunlarında hissettiğim şeyleri **gerçek hayat**ta da hissetmeye başlayınca o oyunlarda hissettiğim şeylerin o kadar da yalan olmadığını fark ettim.

Bu şeylerin başında bir şeylere sahip olma hissi geliyor elbette. Oyunda çok iyi bir eşya görürsün, onu almak için saatlerini verip birçok alanda ilerleme kaydedersin, yeterince de şansın varsa o eşyaya sahip olursun. Sonra ne olur? Bir süre sonra daha iyi bir eşya görürsün, onu almak için yine saatlerini harcarsın ve döngü devam eder. Oyun, seni içinde tutmak için sürekli bir şeyleri hedeflemeni ve o hedefe ilerlemeni ister. Oyunlarda bu ilerleme çok hızlı gerçekleştiğinden, kolay bir şekilde haz alırsın ve oynamaya devam etmek istersin. Çünkü ulaşılabilecek şeyler asla bitmez ve sen oyunda bir şeyler yaptığında karşılığı anında gelir. Peki bunun biraz farklı bir versiyonunu ele alırsak?

Çok yavaş geliştirme kaydettiğin bir oyun zevkli olabilir mi? Öyle bir oyun düşünün ki biraz daha fazla şeye sahip olmak için diğer oyunlara nazaran 100 kat ya da 1000 kat daha fazla emek harcaman gerekiyor, ve diğer oyunların aksine bu oyunda kendine bir meslek seçiyorsun ve gelişmek için belli saatler aralığında mesleğinin gereği olarak aynı şeyleri tekrar tekrar yapmak zorunda kalıyorsun. Ayrıca kaydettiğin ilerlemeyi görmek için de uzun süre beklemen gerekiyor. Muhtemelen, terk edersen ne olacağı hakkında bir fikrinin olmadığı bu oyunu sevmenin tek yolu, yaptığın işi sevmek olur. Bu oyun adaletsiz olabilir. Bazıları bu oyunda sizden çok daha kolay bir işi çok daha kısa bir süre yapıp sizden çok daha hızlı gelişiyor olabilir. İşte bu durumda amacını değiştirip, gelişme odaklı değil de zevk alma odaklı bir oyun anlayışına sahip olmaya başlarsın. Bu çoğu zaman tehlikeli bir şeydir çünkü oyun, senin gelişmek isteyeceğini düşünerek, başka çok fazla seçenek de bırakmayarak tasarlanmıştır. Bu durumda zevk almak için kendi seçeneklerini üretmen gerekir. Ürettiğin seçenekler başkalarını rahatsız eder, böyle yapmaya devam edersen senin, daha önce görmediğin, tahmin bile edemeyeceğin kadar güçlü biri tarafından cezalandırılacağını söylerler, korkarsın. Peki bu daha önce görmediğin, tahmin bile edemeyeceğin kadar güçlü kişi, söylediklerini yaparsak bizi ödüllendirir mi? Elbette. Ne yapman gerektiğini sorarsın. Söylerler. Yaparsın. Peki öyle bir gücün olmadığını bildiğimizi varsayalım. Bu oyunda tek başımızayız. Ne yapalım öyleyse? Çok şanslı değiliz ki, bir mesleğimiz olmak zorunda ve para kazanmalıyız. Ayrıca ne kadar çalışırsak çalışalım, biliyoruz ki o her gün önümüzden geçen arabaya da hiçbir zaman sahip olamayacağız. O halde bu oyunda amacımız daha fazla para kazanmak da olmasın. En iyisi bizimle aynı düşünceleri paylaşan başka bir oyuncu bulalım. Oyunda kalacak kadar para kazanıp her hafta haritanın görmediğimiz bir yerini görmeye gidelim. Oyunun müzikleri güzelmiş, birkaç tanesini ezberleyip söylemeye çalışalım. Diğer oyuncularla tanışalım, bazıları görmeye değer şeyler yapıyormuş, bi bakalım?
